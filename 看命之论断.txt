看命之论断

　 看命断法。友人时来质问。余每告以不看原书。故看命时。对于断法。无所措手。友人云。书内词句已记其大半。讲命者十之七八。其他各宫。多有混合。或未言及。实不得其要领。余按原书之理。与实地考验有效者。答之曰。凡原书中。无论身命。无论男女命。有语皆可置于十二宫中论断。友人仍未解其意。余复摘句详言之。
    假如斗数骨髓赋注解云。梁居午位。官资清显。因午宫安命。天梁坐守是也。丁生人上格。己生人次之。癸生人主富。又次之。若命盘上。他宫得此午方天梁星曜。亦可借断。虽不能官资清显。当然见有清高孤峰。谨慎聪颖。如加煞被冲。或复杂不纯。则孤弱苦寒之意。必有其他情节矣。又如巨门天机居卯为旺。亦主破荡。无论男女身命临之。及其他宫。又何偿不是如是。功名富贵亦不能无破荡之人。又如极居卯酉。多如脱俗僧人。紫微为北极。如坐守命宫。加煞主僧道。无煞加吉最佳。附有左右主贵。有声名。若子方安命。以卯为田宅宫。则田宅富有。亦可据此为断。入于其他各宫。均可推广斯意。全盘以紫府为枢纽。其次日月之旋转。其次则杀破狼之分布。以四化为用神。以流年四化流禄流羊流陀流马咸池大耗红鸾天喜等星。又为用神。断事自然神妙。太岁三煞等星。更不可少。
    余在第一集斗数宣微杂论中有云。以命垣前一宫为父母宫。其上为神德。以福德宫作祖父宫看。以田宅宫作曾祖父宫看。高祖以上按次推之。遇羊陀主该代分家析产之类。如见宫内众吉相聚。当然该代兴隆。如遇杀破狼之代。多为外出创业不承祖业之人。此法可考以上祖先十二代之盛衰。以子女宫往下推。至财帛宫作嫡孙侄孙宫看。以疾厄宫作曾孙宫看。玄孙以下。按次推之。可知后裔十二代之强弱。人道即天道。变化无尽期。周而复始。如春夏秋冬四时流行之意。必须参合对宫。互相考证较妥。比如父母宫是廉贪。期父母之命盘三合必多有廉贪。其子女宫是同梁。其子女之命盘三合必有同梁。其余一切皆由此法推测莫不皆然。颇有深意存焉。
    盖剥复循环之事。家家所遇。人人所有。万勿耻其一时。而自己虽不作可耻之事。亦不可耻于人。若考上下代。以及本身。准无可耻之事乎。耻之一字。虽圣贤不免。如以上之断法。亦可加在推出各宫。再论定之。
    如祖父宫。或曾祖宫。如天梁在午。有禄无煞。诸星拥护。必然此代光荣。又如巨机之类。入于祖父宫。或曾祖宫。此代定有破荡败业。若见先后破家之人。其于兄弟妻妾嫡孙曾孙各宫。以至大小限运。莫不皆然。虽云破荡。亦系争强之人。惟事与心违。所处环境。不能由己耳。按经云。巨机同宫。公卿之位。加吉方论。余谓至公卿之位者。未必不为破荡之人。公卿自是公卿。破荡自是破荡。而破荡者。亦能有至公卿。若无吉。则下等破荡必矣。其他各宫。与原斗数之注解。如此借用论断可也。又如擎羊火星。威权出众。同行贪武。威压边夷。辰戌丑未安命。如此断。若临于兄弟妻妾等宫。则兄弟妻妾。固不能兵权万里。然威压家庭。或邻里。以及亲朋。令人生畏。概可想见。或冲散别居。其他之宫以此推求。为人谈判。无不中的。