西 升 经 

卷 上 

　　西升章第一 

　　老君西升，开道竺乾；号古先生，善入无为；不终不始，永存绵绵。

　　是以升，就道经历关。关令尹喜见气，斋待遇宾，为说道德，列以二篇。

　　告以道要，云道自然；行者能得，闻者能言。知者不言，言者不知；所以言者，以音相闻；是故谈，以言相然。

　　不知道者，以言相烦；不闻不言，不知所由然。

　　譬如知音者，识音以弦；心知其音，口不能传；道深微妙，知者不言。

　　识音声悲，抑音内惟，心令口言，言者不知。 

　　道深章第二 

　　老君曰：

　　道深甚奥，虚无之渊；子虽闻道，心不微丹；所以然者何，书不尽言。

　　著经处文，学以相然；子当宝之，内念思惟；自然之道，不与子期。

　　喜则稽首再拜：敢问学之奈何。 

　　善为章第三 

　　老君曰：

　　善为书术者，必绥其文；善论达其事者，必通其言。勉而勤之，得道矣。

　　为正无处，正自归之；不受于邪，邪气自去；所谓无为，道自然助。

　　不善于祠，鬼自避之；不劳于神，受命无期；无进无退，谁与为谋；为是致是，非自然哉。

　　喜则稽首：今闻命矣。 

　　慎行章第四 

　　老君曰：

　　慎而行之，宝而怀之。吾将远逝，不期自会。

　　尹喜受言诚深，则于关称疾弃位，独处空闲之室，恬淡思道，归志守一，极虚本无，剖析乙密；观缕妙言，内意不出；诵文万过，精诚思彻；行真归身，能通其玄；论无极之原，故能致神仙。 

　　道象章第五 

　　老君曰：道象无形端，恍惚亡若存。譬如种木未生，不见枝叶根；合会地水风火，四时气往缘；气为生者地，聚合凝稍坚；味异行不等，甘苦辛碱酸；气行有多少，强弱果不均。同出异名色，各自生意因。

　　从是异性行，而有受形身；含养阴阳道，随所依为亲；生道非一类，一切人非人；本出于虚无，本出于虚无，感激生精神。

　　譬如起音者，掇弦手动传；宫商角徵羽，口气呼吸元。身口意为本，道出上首元；本静在虚静，故曰道自然；五音所动摇，遂与乐色连。

　　散阳以为明，布气成六根；从是有生死，道遂散布分；去本而就末，散朴以浇淳；道变示非常，欲使归其真。 

　　生道章第六 

　　老君曰：

　　告子生道本，示子之自然；至于万物生，情行相结连。

　　如坏复成，如灭复生；以成五行，阴与阳并；辗转变化，遂为物精。

　　吾思是道，本出窈冥；愚不别知，自谓适生；子无道眼，安知生灵。

　　天地人物，虚无囊盈；一从无生，同出异名；是亦本非，在所用正；所字非字，乃知其诚；当与明议，勿与愚争。

　　子取正教，勿信邪听；何以知邪，子为物倾；何以知愚，不察言情；为道问道，为经问经；问不本末，知愚冥冥；但知求福，不知罪婴；但知养身，不知戮形。

　　婴儿之姿，贵养厚敦；忽无就形，知非常生；无履大白，可令永存。

　　有何妙意，乃欲相倾；父子恩深，不是相听，勿复慨，远近笑人；掩恶扬善，君子所宗。 

　　邪正章第七 

　　老君曰：

　　邪教正言，悉应自然；故有凶吉，应行种根；如有所受，种核见分。

　　道别于是，言有伪真；伪道养形，真道养神；真神通道，能亡能存；神能飞形，并能移山；形为灰土，其何识焉。

　　耳目声色，为子留愆；鼻口所喜，香味是怨；身为恼本，痛痒寒温；意为形思，愁毒忧烦；吾拘于身，知为大患；观古视今，谁存形完；吾尚白首，衰老熟年。

　　吾本弃俗，厌离世间；抱元守一，过度神仙。

　　子未能守，但坐荣官；子能不动，神灵得安；子能捐欲，举事能全；子能无为，知子志坚。

　　今为子说，露见敷陈；散析剖判，真伪别分；子当谛受，重道因勤。

　　道为明出，经为学先；授与能行，不择富贫；教化与乐，非有疏亲；取与能行，文与其人；学尔教尔，不师道真。 

　　天地章第八 

　　老君曰：

　　天地与人物，本皆道之元；俱出于太素，虚元之始端；仿佛之精光，微妙之上玄。

　　譬如万里坑，下有淡流泉；视之甚浊微，彻见底沙难；窈窈而冥冥，不知所由然；亦如终逝者，不见其灵魂；淳阴共和合，阳不能显分。

　　过往与甫来，视譬以见前；尚不能了理，安能知亡存；譬如喑哑者，不能传人言；为聋弹宫商，其人岂能闻；才辩有其智，受教如语传；自谓通其情，情衷不能丹；是故失生本，安能知道元。 

　　行道章第九 

　　老君曰：

　　子若行吾道，当知上慧源；知亦不独生，皆须对因缘；各有行宿本，命禄之所闻；同道道得之，同德有德根；宿世不问学，今复与失邻；是以故得失，不乐于道文。

　　贪欲利荣宠，受施念恩勤；更以财相厚，不哀下窭贫；必复多嗔恚，无所处定原；学不得明师，安能解疑难。

　　吾道如毫毛，谁当能明分；上世始以来，所更如沙尘；动则有载劫，自惟甚苦勤；吾学无所学，乃能明自然。

　　华要归其实，茎叶如本根；为道归祖首，以知元始端；子当无相启，勿以有相关。 

卷 中 

　　重告章第十 

　　老君曰：

　　吾重告子，子当谛受；道以无为上，德以仁为主；礼以义为谦，施以恩为友；惠以利为先，信以效为首。

　　伪世亦有之，虽有以相诱；是以知世薄，华饰以相拊；言出飞龙前，行在跛鳖后；仁义礼信废，道德荒亡腐；不以道相稽，反以财相辅；譬如鉴中影，可见不可取；言如响中应，风声岂可聚；伪世教如此，如是迷来久。

　　天下之人物，谁独为常主；迷迷以相传，辗转相授与；邪伪来入真，虚无象如有；自伪不别真，为贪利往守；非常正复亡，痴盲持自咎；如木自出火，还复自烧腐。 

　　圣人之辞章第十一 

　　老君曰：

　　圣人之辞云：道当以法观，如有所生者，故曰为自然。眼见心为动，口则为心言；鼻为通风气，鼻口风气门；喘息为宅命，身寿立息端；譬如谷草木，四时气往缘；气别生者死，增减嬴病勤。

　　以是生死有，不如无为安；无为无所行，何缘有咎愆；子不贪身形，不与有为怨。五行不相克，万物悉可全；万物无有常，成者不久完；三光无明冥，天地常昭然。 

　　观诸章第十二 

　　老君曰：

　　观诸次为道，存神于想思；道气和三光，念身中所治；仿佛象梦寐，神明忽往来；淡泊志无为，念思有想意；自谓定无欲，不知持念异；或气尚粗盛，自知尚多事；事兴则形动，动则外通谋；谋思危之首，危者将不久；不久将欲衰，衰者将不寿。

　　以身观声名，物事难可聚；以名声称号，必为是所诱；皆坐于贪欲，贪欲为殃咎；贪者为大病，习贪来已久；合会微渐滋，非针艾所愈。

　　还身意所欲，清静而自守；大圣之所行，不慕人所主；有常可使无，无常可使有。 

　　经戒章第十三 

　　老君曰：

　　经戒所言，法义所推；赫赫兴盛，不如微妙；实不如虚，数不如希；邪多卒验，急不如迟；兴者必废，盛者必衰。

　　圣人绝智，而为无所为，言无所言，行无所施，孰能知此。

　　偶不如奇，多不如寡。孰贤难随，孰仁难可。其义少依。

　　能知无知，道之枢机。

　　空虚灭无，何用仙飞。大道旷荡，无不制围。子能明之，所是反非；经言审谛，孰之能追。 

　　深妙章第十四 

　　老君曰：

　　道言深妙，经诫乙密。天地物类，生皆从一。子能明之，为知虚实；子若不照，显之不别。子志于有，无为所疾；为有所婴，亿载无毕。

　　道言微深，子未能别；撮取于略，戒慎勿失。

　　先捐诸欲，勿令意逸；闲居静处，精思斋室；丹书万卷，不如守一。

　　经非不达，中有虚实；言有必无，子未能别；言无必有，子未能决；但当按行，次来次灭。

　　道有真伪，福有凶吉；罪有公私，明有纤密；占往知来，不如朴质。 

　　虚无章第十五 

　　老君曰：

　　虚无生自然，自然生道，道生一，一生天地，天地生万物。

　　万物抱一而成，得微妙气化。人有长久之宝，不能守也；而益欲尊荣者，是谓去本生天地之道也。 

　　恍惚章第十六 

　　老君曰：

　　虚无恍惚道之根，万物共本道之元，在己不忘我默焉。 

　　生置章第十七 

　　老君曰：生我于虚，置我于无。生我者神，杀我者心。夫心意者，我之所患也。我即无心，我何知乎。念我未生时，无有身也。直以精气聚血成我身耳。我身乃神之车也，神之舍也，神之主也。主人安静，神即居之。躁动，神即去之。

　　是以圣人无常心者，欲归初始，反未生也。

　　人未生时，岂有身乎。无身当何忧乎，当何欲哉。故外其身，存其神者，精耀留也。道德一合，与道通也。 

　　为道章第十八 

　　老君曰：古之为道者，莫不由自然，故其道常然矣。强然之，即不然矣。夫何故哉，以其有思念，故与道反矣。

　　是以橐a之器，在其用者，虚实有无，方圆大小，长短广狭，听人所为，不与人争。善人在于天下，譬如橐a乎。非与万物交争，其德常归焉。以其虚空，无欲故也。

　　欲者，凶害之根；无者，天地之原。莫知其根，莫知其原。圣人者，去欲入无以辅身也。

　　是以善吾道者，即一物中，知天尽神，致命造玄。学之徇异名析同实，得之契同实忘异名。 

　　色身章第十九 

　　老君曰：

　　人皆以声色滋味为上乐，不知声色滋味祸之太朴。故圣人不欲，以归无欲也。 

　　道虚章第二十 

　　老君曰：

　　道者，虚无之物。若虚而为实，无而为有也。

　　天者，受一气荡荡，而致清气下，化生于万物，而形各异焉。

　　是以圣人知道德混沌玄同也，亦如天地清静皆守一也。故与天地同心而无知，与道同身而无体，而后天道盛矣。以制志意而还思虑者也，去而不可逐，留而不可遣。远者出于无极之外，不能穷也；近在于己，人不见之。

　　是以君子终日不视不听，不言不食，内知而抱玄。夫欲视亦无所见，欲听亦无所闻，欲言亦无所道，欲食亦无所味。淡薄寂哉，不可得而味也，复归于无物。若常能清净无为，气自复也。返于未生而无身也，无为养身，形体全也。天地充实，常保年也。 

　　哀人章第二十一 

　　老君曰：

　　人爱人，不如爱身，爱身不如爱神，爱神不如含神，含神不如守身，守身长久，长存也。 

卷 下 

　　神生章第二十二 

　　老君曰：

　　神生形，形成神。形不得神不能自生，神不得形不能自成。形神合同，更相生，更相成。神常爱人，人不爱神。故绝圣弃智，归无知也。 

　　常安章第二十三 

　　老君曰：

　　圣人常安，与天地俱安而鬼神通。众人皆安其所不安，即不安矣。

　　盖天道减盈满，补虚空，毁强盛，益衰弱，损思虑，归童蒙，塞邪智。圣人之朴也，是以天下尚孝，可谓养母。常能爱母，身乃长久。 

　　身心章第二十四 

　　老君曰：

　　身之虚也，而万物至；心之无也，而和气归。

　　故善养身者，藏身于身而不出也，藏人于人而不见也。

　　故君子之治，必先死于国；既死不亡，其国盛也；民不敢散，更复充也。

　　若能知常，施行反也；众人欢乐，用生生也。动而失之，寿命竭也。

　　夫天下，大物哉，甚绵绵也，冥冥混混不可知也。知之者去之，欲之者离之，近之者远之。

　　是以圣人非托于天下，亦非托于鬼神，亦非托于万物。常以虚为身，亦以无为心。此两者，同谓无身之身，无心之心。可谓守神，守神玄通，是谓道同。 

　　无思章第二十五 

　　老君曰：

　　智士无思无虑之变，常空虚无为恬静，修其形体，而万物育焉。

　　变者贪天下之珍，。以快其情。然后兵革四起，祸生于内，国动乱者而民疲劳也。

　　夫国以民为本，民劳去者，国立废矣。所谓出其无极之宝，入贼利斧戟也。故曰：子能知一，万事毕；无心德留，而鬼神伏矣。 

　　我命章第二十六 

　　老君曰：

　　我命在我，不属天地。我不视不听不知，神不出身，与道同久。

　　吾与天地分一气而治，自守根本也。

　　非效众人行善，非行仁义，非行忠信，非行恭敬，非行爱欲，万物即利来。常淡泊无为，大道归也。故神人无光，圣人无名。 

　　兵者章第二十七 

　　老君曰：

　　夫兵者，天下之大凶事也。非国之宝，宝之者而不用也。用之者，动有亡国失民之患也。

　　是以圣人怀微妙，抱质朴，而不敢有为，与天下交争焉。虽有猛兽，不能据也；虽有蜂虿虫蛇，不能螫也；虽有兵刃，不能害也。 

　　柔弱章第二十八 

　　老君曰：

　　天下柔弱，莫过于气，气莫柔弱于道。道之所以柔弱者，包裹天地，贯穿万物。夫柔之生刚，弱之生强，而天下莫能知其根本所以从生者乎。

　　是故有以无为母，无以虚为母，虚以道为母。自然者，道之根本也。 

　　民之章第二十九 

　　老君曰：

　　民之所以轻命早终者，民自令之耳。非天地毁鬼神害，以其有如，以其形动故也。

　　是故无有生有，无形生形，何况于成事而败之乎。

　　人欲长久，断情去欲，心意以索，命为反归之，形神合同，固能长久。 

　　天下章第三十 

　　老君曰：

　　人虽在天下，令意莫在天下；人虽在国，令意莫在国；人虽在乡，令意莫在乡；人虽在家，令意莫在家；神虽在身，令神莫在身；是谓道人。 

　　意微章第三十一 

　　老君曰：

　　患生不意，祸生丝微。善生于恶，利生于害；大生于小，难生于易；高生于下，远生于近；外生于内，贵生于贱；动生于安；盛生于衰；阴生于阳。是故有无之相生，虚实之相成。是以有归有，无归无也。 

　　在道章第三十二 

　　老君曰：

　　人在道中，道在人中；鱼在水中，水在鱼中；道去人死，水干鱼终。

　　故圣人自知反归未生，捐弃骄奢，绝除忧思。是故形隐神留，天下归焉。无为无事，国实民富，保道畜常，是谓玄同。 

　　有国章第三十三 

　　老君曰：

　　有国者，其根深也。天地覆载，万物畜养。金玉重宝，不积留也。

　　夫外天地者有天地，外其身者而寿命存也。是以君子善人之所不善，喜人之所不喜，乐人之所不乐，为人之所不为，信人之所不信，行人之所不行，是以道德备矣。 

　　皆有章第三十四 

　　老君曰：

　　道非独在我，万物皆有之。万物不自知，道自居之。

　　众人皆得神而生，不自知神自生也。君有德于百姓，百姓不自知受君之德也。

　　是故圣人藏神于内，魄不出也。守其母，其子全。而民炽盛，保其国也。玄虚积充，寿命长也。

　　人能图知天地万物，而不自知其所由生反命归本，是大不知也。 

　　治身章第三十五 

　　老君曰：

　　治身之道，先隐天地，静居万物之始。夫圣人通玄元，混气思，以守其身。俗人以情爱贪欲，以守其身。此两者，同有物而守其身，其道德各异焉。 

　　道德章第三十六 

　　老君曰：

　　道德天地，水火万物，高山深渊，各有所归之。夫道非欲于虚，虚自归之；德非欲于神，神自归之；天非欲清，清自归之；地非欲浊，浊自归之；湿非欲于水，水自归之；燥非欲于火，火自归之；万物非欲见其形，形自见之；高山大泽非欲飞鸟虎狼，飞鸟虎狼自来归之；深渊河海非欲鱼鳖蛟龙，鱼鳖蛟龙自来归之。人能虚空无为，非欲于道，道自归之。由此观之，物性岂非自然哉。 

　　善恶章第三十七 

　　老君曰：

　　百姓行善者，我不知也；行恶者，我不知也；行忠信者，我不知也。是以积善，善气至；积恶，恶气至。是以圣人言：我怀天下之始，复守天下之母，而万物益宗，以活其身。吾意常不知，安能知彼行善恶焉。积善神明辅成，天道犹v于善人。 

　　寂寞第三十八章 

　　老君曰：

　　吾道淡泊寂。意死者，生静而复命也。生生积浸润，滋酌留滞。玄冒沾洽，元气包之。其根益深，乃四固。中无心，故能致万物精华。无极之物，自然来归之。以其空虚无欲故也。 

　　戒示章第三十九 

　　老君曰：

　　喜，吾重告尔：古先生者，吾之身也。今将返神，还乎无名。绝身灭有，绵绵长存。吾今逝矣，亦返一原。

　　忽焉不见。斯须，馆舍光炎，五色玄黄。喜出中庭，叩头曰：

　　愿神人复一见，授以一要，得以守元。

　　即仰睹，悬身坐空中，去地数十丈，其状金人，存亡恍惚，老少无常，曰：

　　吾重诫尔，尔其守焉。除垢止念，静心守一。众垢除，万事毕，吾道之要诫。

　　戒竟复隐。喜不知所之，泣涕追慕，退官托疾，弃念守一，万事毕矣。
